La scuola De Nittis 
Capitolo 32

Carlo un giorno lesse su un settimanale che attraverso tre passaggi di conoscenza (ovvero io conosco A, A conosce B e B conosce C) si può arrivare ad una persona che abita dall'altra parte del mondo; è un semplice esempio di come la concatenazione di conoscenze può essere interessante, ma noi non avremmo mai immaginato che potesse essere a dir poco sbalorditiva. Calma... calma...ora mi spiego. 
Una sera, finita la lezione in piscina, usciamo dal centro sportivo, raggiungiamo la nostra stazione alquanto vecchiotta: è buio, sulle rotaie spunta la modesta luce della Bari-Nord, il treno si ferma, saliamo e ci sediamo ai nostri soliti posti tranquilli. Pochi secondi dopo, ad altezza dei nostri posti nella fila di sedili difronte alla nostra, si viene a sedere Tramonto, "l'uomo" di Alba la quale intanto aveva incominciato a venirlo a prendere alla stazione di Barletta, ma molto di rado. Dopo qualche istante sale sul treno la nostra insegnante di nuoto (caruccia!), nostra concittadina, che viene verso di noi, ci 
saluta sorridente, si ferma, e si siede, sì ma accanto al presunto insegnante di chitarra col quale inizia a parlare amichevolmente! Il treno parte e loro parlano...esce da Andria e loro parlano...attraversa uliveti e vigneti e loro parlano...entra in Barletta e loro ancora parlano...si ferma e loro escono (parlando!)...si salutano, si lasciano e lui continua a parlare (ci sarà da preoccuparsi?). A questo punto io mi chiedo: come cavolo ha fatto ad entrare la nostra istruttrice di nuoto in tutta questa storia?!? 
  
