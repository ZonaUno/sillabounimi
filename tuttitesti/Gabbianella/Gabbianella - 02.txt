Kengah incontra il gatto Zorba

Il petrolio «incollava» e appesantiva le piume di Kengah che, solo dopo molti tentativi, riuscì a spiccare il volo. Vide in lontananza la linea bianca della costa. Cercò un posto per atterrare perché stava perdendo le forze e le sue ali si rifiutavano di continuare a volare. Zorba, il grande gatto nero disteso al sole, senti un sibilo; balzò in piedi e fece appena in tempo a schivare la gabbianella che aveva tutto il corpo impregnato di una sostanza scura, puzzolente, appiccicosa. Il gatto le si avvicinò e le disse:
- Senti, sei ridotta malissimo. Cos’è quella roba che hai addosso? E come puzzi! -
- Sono stata raggiunta da un’onda nera. La maledizione dei mari. Morirò - stridette la gabbianella.
- Morire? Non dire così. Sei solo stanca e sporca. Tutto qua. Perché non voli fino allo zoo? Lì i veterinari ti aiuteranno di certo - miagolò Zorba.
- Non ce la faccio - stridette la gabbianella.
- Non morire! Riposati un poco e vedrai che ti riprendi. Intanto io vado a chiedere aiuto - miagolò Zorba.
- Non voglio aiuto. Voglio deporre un uovo, con le ultime forze che mi restano.






