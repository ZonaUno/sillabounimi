L'ASTUTO CAGNOLINO

Una volta un cagnolino trovò un osso: subito arrivò un cane grande che, ringhiando, digrignando i denti e facendo gli occhi cattivi, portò via l'osso al cagnolino.
Ma quando il cane grande cominciò a mangiare l'osso ecco arrivare un altro cane grande. 
Voleva quell'osso anche lui! I due cani ringhiarono, digrignarono i denti, fecero gli occhi cattivi.
Giravano in cerchio intorno all'osso, cercando di attaccarsi l'un l'altro.
Allora il cagnolino sgattaiolò tra i due cani grandi, si prese l'osso e svelto svelto corse via. I due cani grandi non se ne accorsero neppure.
Seguitarono a girare in tondo ringhiando, digrignando i denti e facendo gli occhi cattivi.
Ma l'osso non c'era più. Il cagnolino l'aveva divorato da un pezzo.
