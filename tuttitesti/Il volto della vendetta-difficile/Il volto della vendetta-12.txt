Il volto della vendetta 12

Tutti e quattro insieme entrarono così nella cantina. Si sedettero ad un tavolo, dove ordinarono ad un simpatico oste messicano tanto alto quanto largo una bottiglia di buon vino. Frattanto iniziarono a parlare. Mike chiese a Kathleen: "Come è che vi conoscete voi e John, signorina?". Lei rise con un sorriso da premiare tanto era bello e fresco su quel visino, e rispose: "Chiamatemi Katie, Mike! Gli amici di John sono miei amici!". "Ok, Katie. Come avete fatto a conoscere questo brutto burbero scozzese?". "Praticamente è lui che mi ha conosciuto!" fece lei ridendo. "Cosa volete dire?" chiese l'irlandese. Rispose John: "Vuol dire che la conosco da quando era poco più che una bambina! Una mattina di parecchi anni fa mentre attraversavo le praterie un po' più a nord, trovai una colonna di carri attaccata e distrutta dai Comanches. Dentro uno di quei carri ridotti a dei tizzoni fumanti trovai questo piccolo dolce gattino che piangeva". "E che faceste, poi?" chiese a questo punto il giovane Matt. Parlò la ragazza: "Ricordo come se fosse ieri quando questo gigante mi tirò fuori dalle rovine del carro. Mi prese in braccio con un misto di 
rude forza e una sua tenerezza tutta particolare, e mi asciugò amorevolmente le lacrime. Mi chiese burberamente se credevo, e quando gli risposi di sì mi fece recitare una preghiera per i morti della carovana. Poi mi caricò con lui in sella al cavallo, e partimmo al galoppo. 
