Il volto della vendetta 19

Al suo passaggio i reparti scattarono sull'attenti marziali ed impettiti. In lontananza, dalla linea dell'altipiano che si ergeva in prossimità del forte, già si vedevano apparire le sagome rossicce dei cavalieri in arrivo, mentre la luce radente del mattino colorava tutta l'aria di tenaci tonalità ocra dai rifllessi ramati. Quando le figure furono vicine, sempre più vicine, praticamente quando se ne poté scorgere il bianco degli occhi, ad un cenno del generale la banda prese ad intonare con emozione l'inno della Cavalleria degli Sati Uniti, la vecchia Garry Owen. I reparti si schierarono su due file, e presentarono le armi. La tromba squillò gli onori all'ospite. In mezzo a tutto questo, Mc Thierman si teneva in rispettosa disparte, dietro al generale, a fianco dei portabandiera a cavallo che reggevano gli stendardi della Cavalleria e le Stelle e Strisce della Nazione. I cinque cavalieri, due guide indiane, i due tenenti più la suggestiva figura di una leggenda vivente, entrarono dalle porte del forte in mezzo a tutti gli onori recabili a tale cospetto. Gatewood riconobbe immediatamente Mc Thierman, e lo salutò con un 
impercettibile segno del capo, cui John rispose altrettnto invisibilmente. Il grande Leone, la vecchia volpe delle montagne, il glorioso capo Geronimo, non diede segno di vedere il pistolero, ma lui sapeva che il grande guerriero lo aveva notato. Sceso da cavallo, il tenente scattò sull'attenti davanti al generale, quindi, secondo la più rigida etichetta marziale, presentò ufficialmente il famoso capo Geronimo. Per quanto lo riguardava, il guerriero Chiricahua, sceso da cavallo, non si curò di nessuno e si diresse deciso verso Mc Thierman, il quale gli stava a sua volta andando incontro. "Mc Thierman" pronunciò solenne Geronimo, "Il vederti riempie il mio cuore di gioia". E con queste parole, appoggiò le proprie mani sulle spalle del vecchio amico. "Goyatlah", disse John chiamando Geronimo con il vecchio nome Apache, "Sapere che hai scelto di porre fine alla sanguinosa guerra che massacrava il tuo popolo, rende immensamente più dolce il mio cuore nell'incontrarti di nuovo", e a sua volta pose le mani sulle spalle del grande capo. Poi Geronimo, separatosi con una smorfia di gioia dal pistolero, andò di fronte al generale Crook, 
il quale sorrise in un modo ampio e sincero, avendo di fronte l'amico-nemico di sempre. "Nantan-Lupan" disse con affetto misto a durezza nella voce il capo, chiamando il generale Lupo grigio, il nome che gli Apache gli avevano dato, "Vengo a parlare di pace". 
