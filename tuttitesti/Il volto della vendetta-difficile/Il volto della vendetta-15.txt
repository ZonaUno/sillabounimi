Il volto della vendetta 15

Prenderò lui, e saremo più che pari!". Slacciò la cinghia del sottopancia, e sfilò la sella che appoggiò con cura sulla staccionata. Dopodiché si tirò su la gonna mostrando un paio di bellissime gambe sottili e sensuali. Montò in volata in groppa alla cavalcatura, e gli fece fare un giro di galoppo intorno al piazzale. Poi esclamò: "E' fantastico, grazie signor Duncan!", e si allontanò al galoppo verso le scuderie. Matt non aveva proferito verbo, era rimasto a bocca spalancata. John gliela chiuse spingendogli in su il mento. Poi, mentre inseriva le pallottole nel tamburo della sua Colt, disse calmo: "Io avevo cercato di avvertirti! Le ho insegnato io a sparare!". A cena scoprirono che il messicano tarchiatello era un maestro d'arte culinaria. Assaporarono delle saporite tortillas, delle enormi e succulente bistecche e un ottima torta la cui ricetta, secondo il simpatico cuoco fanfarone, discendeva direttamente dalle cucine dell'Imperatore Carlo V di Spagna. Assieme ai cibi furono vuotati anche diversi bicchieri di vino, e per qualcuno furono forse troppi. Sotto la sua folta chioma riccia e rubiconda, con un faccione ora 
altrettanto tendente al rubino, Mike stava allietando l'intera cantina col suo repertorio di canzoni irlandesi. Katie, a sentire alcune delle dolci nenie che sua madre le cantava quando era piccola per farla addormentare, si commosse. Fino a che, ricevuta la chitarra dal gioviale oste messicano, l'Irlandese non intonò la struggente "I'll take you home again Kathleen". 
