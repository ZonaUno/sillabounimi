Il volto della vendetta 05

Il tenente rimase un attimo in silenzio a pensare, poi piantò gli speroni nei fianchi del cavallo e lo incitò selvaggiamente ad una corsa estrema. Tutto il gruppo accelerò l'andatura, ed il terreno che gli indiani stavano guadagnando sugli inseguiti non diminuì più e rimase costante. Correvano in mezzo a larghi piani fra bassi pendii sabbiosi, seguendo lo snodarsi in ampie curve della pista carovaniera. Girata un ultima curva, finirono le piccole alture, e di fronte a loro si aperse la prateria sabbiosa in tutta la sua ampiezza. In lontananza si scorgevano già le mura del forte. In mezzo all'immensa distesa della prateria, il nulla era scosso da questa enorme nube di polvere che si fiondava a tutta velocità verso il forte. Davanti, una striscia allungata di cavalieri che dall'alto appariva come una larga linea blu, con le divise della cavalleria che si accendevano al sole. Dietro, una presenza incombente li seguiva, muovendosi oleosamente come una macchia d'inchiostro variopinto sul terreno color ocra costellato di cespugli di un verde quasi lucente. Quando la figura del forte si delineava sempre meglio, e oramai se ne distinguevano nettamente le forme, 
il gruppo degli inseguitori si arrestò di colpo. Poi, con un ultimo grido, girò di scatto i cavalli e tornò al galoppo da dove era venuto. Appena John se ne accorse, fece segno al tenente di rallentare l'andatura. Le bestie, come non sentirono più il doloroso lancinante stimolo degli speroni sui fianchi, rallentarono di botto crollando al passo completamente sfiancati e con le teste a penzoloni. Mentre a questa andatura quasi statica procedevano come un corteo funebre, si videro in lontananza aprire le porte del forte ed uscire un carro con una piccola scorta. Mentre questo piccolo nuovo gruppo li stava raggiungendo, Mc Thierman prese parola col tenente: "Avete avuto molte perdite, tenente?". 
Il volto della vendetta 06
