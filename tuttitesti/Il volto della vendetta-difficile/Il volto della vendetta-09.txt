Il volto della vendetta 09

Intervenne John: "Bene, ora, Mike, Matt, posso presentarvi il generale di brigata George Crook!". Entrambi gli amici del pistolero ebbero un sussulto d'emozione: "Voi siete davvero il famoso generale Crook?" balbettò poi l'irlandese, "E' davvero un onore fare la vostra conoscenza generale!". "Sì, sì" fece modesto il generale, "Ma ora lasciamo perdere i convenevoli", poi si rivolse a John: "Mc Thierman, avanti, ditemi come è andata...". John prese a parlare con calma: "Stavamo guadando il Gila, quando abbiamo sentito degli spari. Siamo arrivati al Canyon de Las Pedras Coloradas, e abbiamo trovato il vostro squadrone massacrato con un piccolo manipolo che si difendeva da una banda di Chiricahuas. Dovevano essere una ventina e forse più. Siamo intervenuti per dare modo al vostro tenente di disimpegnrsi rapidamente dal fuoco nemico, e poi ce la siamo filata anche noi. Gli Apaches ci hanno inseguiti, ma si sono ritirati quando siamo giunti in vista del forte. E questo è quanto". Il generale per tutto il racconto aveva ascoltato con attenzione ogni minimo particolare. Quindi disse: "Mc Thierman, quando arrivate voi è sempre un segno del cielo, o 
dell'inferno, dipende da che parte si sta. E in un momento come questo, forse non potevo sperare nulla di meglio che avervi al mio fianco. Sapete perché sono qui, vero?". Mc Thierman annuì: "Sì, me ne ha parlato il vostro tenente: siete venuto a raccogliere la resa di Geronimo. E' un bene che siate venuto voi. Quella vecchia volpe di montagna non si fida di altri che di voi fra gli occhi bianchi, oltre che di me. Ditemi, come si svolgono le operazioni?". "Ho mandato al confine col Messico due ufficiali e due guide indiane. Sapete meglio di me che un intero distaccamento avrebbe provocato con gli indiani più grane che altro". "Avete fatto bene" acconsentì Mc Thierman,"E chi avete mandato laggiù?". "Uno dei due è un tenente fresco di nomina, Davis, è appena arrivato da West Point, ma è un bravo ufficiale. L'altro dovreste conoscerlo, è il tenente Gatewood". 
"Charles Gatewood?" chiese John, "Sì lo conosco, è un brav'uomo e un ottimo ufficiale". Crook confermò: "Uno dei migliori. Dovrebbero arrivare col vecchio leone fra due giorni. E con la situazione che si è creata, la vostra presenza qui, Mc Thierman, mi solleva molto il morale". "Scotta, vero?" fece John. "Da bruciarsi a distanza!" rispose il generale, "Molti fra gli Apaches non sono d'accordo con la decisione di Geronimo di arrendersi, e diverse bande si sono staccate dalla tribù. Quella che ha ingaggiato la mia pattuglia dovrebbe essere una delle più numerose". Il pistolero scosse gravemente la testa: "E' sempre la solita dannata storia. 
