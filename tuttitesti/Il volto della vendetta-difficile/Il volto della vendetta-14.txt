Il volto della vendetta 14

La ragazza si fece dare un barattolo di fagioli vuoto dal messicano, ed uscirono tutti poi sul piazzale. John frattanto tentava ancora di dire qualcosa a Matt: "Ragazzo, voglio soltanto ricordarti che tu non li hai cinquanta dollari!". "Appunto!" fece al settimo cielo Matt, "Fra poco li avrò!". La ragazza buttò abbastanza lontano il barattolo, poi disse a Matt: "Avanti, vediamo che sai fare!". Senza indugiare, Matt tirò fuori la pistola, e prese a tirare al barattolo. Il primo colpo lo fece volare in aria, ma non fece tempo a toccare terra che esattamente un attimo prima che potesse ritornare nella polvere un altra pallottola lo faceva volare più in là, e un'altra ancora e ancora, sempre più svelto fino alla fine dei sei colpi del tamburo della rivoltella. "Ora tocca a voi" fece poi Matt rivolto con galanteria alla ragazza, soffiando sulla canna della pistola, "Vado a riportare vicino il barattolo". "No, grazie, lasciatelo pure dove sta", disse dolcemente sorridendo Katie. Poi con quelle sue piccole manine che sembravano tanto delicate estrasse dal fodero di John entrambe le enormi colt 45 con un gesto solenne. Dopodiché prese anche lei a sparare. Il 
barattolo, colpito, saltò in aria, ma non ebbe la possibilità nemmeno di iniziare la parabola discendente. Le due pistole vomitavano letteralmente il fuoco. Il barattolo, tempestato d'una gragnuola velocissima di proiettili, prese a ballare una curiosa e ritmata danza in mezzo all'aria, sempre più in alto, finché non finirono anche i dodici proiettili e la scatoletta oramai ridotta ad una griglia informe e impietosamente bucherellata, ricadde a terra. Buona parte della guarnigione, che era accorsa agli spari, era rimasta a bocca aperta. L'unico a non essere stupito era John, che si stropicciava disperato la faccia. Katie gli restituì le rivoltelle, poi si rivolse a Matt: "Potrei avere i miei cinquanta dollari?". Il ragazzo era come imbambolato. Balbettando pietosamente, rispose: "Io... io non li ho...". "No?" fece con dolcezza la ragazza, "Oh, che peccato! Beh, è vostro il cavallo pezzato davanti all'ufficio del generale?". Matt annuì come stralunato. Con un bel sorriso sul viso celestiale, attraversò il forte e si avvicinò alla bestia. Frattanto John ricaricava le pistole con una certa sconsolatezza. Carezzò 
l'animale con amore sul collo e gli diede un tenero bacino sul muso, poi disse: "Beh, il vostro bel cavallo li vale tutti cinquanta dollari! 
