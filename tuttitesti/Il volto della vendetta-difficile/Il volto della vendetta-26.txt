Il volto della vendetta 26

Il pistolero non nascose un sollievo: "Ben gli sta a quel fanatico bastardo! E oltre a lui avete avute molte altre perdite?". "Tre uomini, più due feriti non gravi" disse triste ed amaro il tenente. John fece una smorfia di rabbia: "Ne ha fatti ammazzare tre quel pazzo assassino! Che possa bruciare all'inferno!"; poi aggiunse pensoso: "E gli Apaches?". "Non appena i nostri uomini sono giunti in cima al declivio" gli rispose Gatewood, "Sono saltati a cavallo e se la sono filata". Mc Thierman lo guardò eloquentemente, ed il tenente rispose ancora: "Tranquillo, non li ho seguiti! So bene quanto voi che è l'errore più grande che si possa fare!". John sorrise annuendo: "Quanti erano?". "Dalle tracce gli esploratori indiani hanno calcolato una mezza dozzina di cavalli". "In sei!" sbottò il pistolero, "Solo in sei ed hanno tenuto in scacco uno squadrone, dalla loro posizione! All'inferno Crook, che diceva di non essersi portato dietro degli imbecilli! Questo era il rappresentante in Senato degli imbecilli!"; aggiunse poco dopo: "E in che direzione si sono diretti?". "Sono scomparsi fra le gole della Mesa Encantada" rispose 
Gatewood, "Ma poco fa abbiamo visto una piccola nuvola di polvere all'orizonte sulla prateria che si dirigeva a Sud". Nonostante il colpo subito, la testa di Mc Thierman ebbe uno scatto che fissò lo sguardo atterrito del pistolero dritto negli occhi di Gatewood. Il tenente sobbalzò appena ci riflettè sopra. Dopo una selvaggia bestemmia, esclamò: "La carovana!". Quindi diede secco e svelto l'ordine: "Tutti in sella, svelti!". Mc Thierman fu il primo a balzare in groppa al suo cavallo. Mentre il reparto montava, John chiese a Gatewood: "Chi è stato a colpirmi alle spalle?". Un sergente di grossa ed alta corporatura si fece avanti in sella: "Sono stato io, con il calcio del fucile. E sono pronto a rifarlo contro chiunque minacci un mio superiore!". John gli si avvicinò con calma. Poi, rapido come un fulmine, gli mollò un fenomenale diretto che lo scaraventò giù di sella e lo fece atterrare ad alcuni metri dal cavallo. Quindi girò il cavallo, e partì al galoppo sfrenato, seguito a rotta di collo da Gatewood e da tutto lo squadrone, mentre il sergente rimase in terra tramortito. Coprirono in poco più di un'ora il secondo cateto del 
triangolo di cui la rotta tracciata dalla carovana era l'ipotenusa e il percorso che loro avevano compiuto fino a quella scarpata l'altro lato. 
