Dove hai preso quelle magnifiche trote?" le chiese il bestione con l'aria affamata.
"Le ho appena pescate!" rispose tranquilla la volpe.
"Pescate? Ma se il lago è gelato!" rispose l'orso incredulo, "Come hai potuto pescare?"
La volpe fin dall'inizio aveva capito che, se non fosse riuscita ad allontanare l'orso con una scusa, sarebbe stata costretta a dividere con lui il frutto della sua rapina. 
E non trovò di meglio che rispondere: "Le ho pescate con la coda!"
"Con la coda?!" chiese ancora più sbalordito l'orso.
"Certo! Con la coda! Ho fatto un buco nel ghiaccio, vi ho immerso la coda e quando me la sono sentita mordere, l'ho ritirata trovandovi attaccato un pesce!"
L'orso si tastò la coda e sentendo già l'acquolina in bocca disse: "Grazie! Vado subito a pescare anch'io!"
Il lago non era lontano ma il ghiaccio era molto spesso e l'orso ebbe molta difficoltà a fare un buco, ma alla fine i suoi unghioni riuscirono nell'intento.
Calava la sera e il freddo aumentava. L'orso rabbrividendo si sedette sul buco con la coda nell'acqua. Passava il tempo ma nessun pesce abboccava.
L'orso si sentiva sempre più infreddolito e l'acqua del lago si stava ghiacciando di nuovo intorno alla sua coda.
Fu allora che all'animale parve di sentirsi mordere la coda, resa ormai rigida dal freddo e, di scatto, tirò con tutta la sua forza.
Sentì un strappo e un acuto dolore: si girò per guardare che razza di pesce avesse pescato.... ma si accorse di non avere più la coda, che era rimasta imprigionata nel ghiaccio.
Ecco perchè da allora gli orsi, al posto della folta coda di una volta, hanno un misero mozzicone.
