"Se mi porti, non te ne pentirai!" gli disse il rinoceronte. "Il mio lungo corno e la mia forza ti potranno essere utili se sulla luna incontrerai dei nemici. Sai bene che nessuno mi resiste quando carico!" continuò minaccioso.
Il drago, convinto da queste motivazioni, accettò. Anche l'elefante si schiarì la gola a con fare solenne si rivolse al drago: "Caro amico, come ben saprai gli elefanti vivono più di cento anni! Ecco perchè diventano così saggi. Quindi ti accompagnerò in questo lungo e difficile viaggio per aiutarti con i miei preziosi consigli."
Il drago non osò rifiutare e fece posto anche a lui.
Poi salì sulla sua groppa l'ippopotamo, a cui il drago aveva riservato un posto perchè era il suo migliore amico: vivevano sulle sponde dello stesso fiume.
Per ultima, tra la folla di animali che si era radunata intorno al drago in partenza, si fece avanti la iena.
"Permesso! Fate passare!" gridava con la sua voce stridula.
"E tu, perchè credi che ti porterò?" le chiese il drago incuriosito.
"Perchè sono la iena che ride e vi terrò allegri raccontandovi storie divertenti!"
Il drago fece posto anche a lei, poi spiccò il volo.
