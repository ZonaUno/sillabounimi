Dopo circa una settimana gli uccellini erano molto cresciuti. Si erano rivestiti di una morbida lanugine ed erano diventati tanto graziosi che correvamo spesso ad ammirarli.
Un giorno, ci accostammo alla finestra per dare un'occhiata ai nostri passerotti, e scorgemmo la passera morta sul davanzale della finestra.
I piccini pigolavano, tendevano il collo, aprivano il becco: ma nessuno più dava loro l'imbeccata.
La maggiore delle mie sorelle disse:- Ora che non hanno più la loro mamma, non c e nessuno che dia loro da mangiare. Se provassimo a nutrirli noi? -
Fummo felici di quest'idea. Prendemmo un cestino, lo riempimmo di bambagia, vi collocammo il nido con gli uccellini e lo portammo in una camera della nostra casa. Poi cercammo nella terra dei piccoli vermi, bagnammo il pane nel latte e cominciammo a nutrire i passerotti. 
Essi mangiavano allegramente, scuotevano il capino, pulivano il becco sull'orlo del paniere e sembravano molto contenti.
Li imbeccammo per tutto il giorno, senza smettere di ammirarli. L'indomani mattina, quando guardammo nel paniere, vedemmo che il più piccolo degli uccellini era morto. 
Aveva le zampette impigliate nella bambagia.
Lo seppellimmo, poi togliemmo dal cestino tutta la bambagia, per paura che un altro vi si impigliasse con le zampe, e riempimmo il paniere di erbe e di soffice muschio.
Ma prima di sera due altri passerotti si appallottolarono, arruffarono le penne, aprirono il becco come se cercassero aria, poi chiusero gli occhi e morirono.
Due giorni dopo morì anche il quarto passerotto, e ne restò uno solo.
Ci dissero che avevamo dato loro troppo da mangiare. Mia sorella versò molte lacrime per la morte di quei passerotti, e volle nutrire l'ultimo da sola. Noi dovevamo accontentarci di starla a guardare. Il passerotto superstite era grosso e robusto, gaio, pieno di salute e di vita. L'avevamo chiamato Givic, il vivace.
Givic visse abbastanza per imparare a volare e a rispondere a chi lo chiamava. 
