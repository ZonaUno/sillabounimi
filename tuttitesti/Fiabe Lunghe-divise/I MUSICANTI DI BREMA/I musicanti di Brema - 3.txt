Fu così che la cena non finita dei malfattori andò a riempire la pancia dei quattro animali.
Ma più tardi, mentre ormai sazi stavano per appisolarsi, uno dei banditi nel sentire la casa silenziosa trovò il coraggio di entrare di nuovo per vedere cos'era successo.
Aperta la porta si diresse tremando, con la pistola in pugno, verso il caminetto, ma avendo scambiato gli occhi luccicanti del gatto per due tizzoni accesi, vi infilò un fiamifero e si trovò di colpo gli artigli del gatto infuriato sul viso.
Cadde all'indietro sul cane, mentre dalla pistola sfuggitagli di mano scappava un colpo e si trovò i denti aguzzi della bestia nel polpaccio.
L'asino nel vedere l'ombra scura del brigante sul vano della porta, pensò bene di allungargli un calcio tremendo che scaraventò fuori il malcapitato, mentre il gallo salutava l'impresa con un sinistro chicchirichì.
"Scappiamo! Scappiam! Andiamo via da questo posto! Pensate che là dentro una orribile strega mi ha graffiato la faccia, un demonio mi ha addentato una gamba e un altro mostro orribile con un enorme bastone mi ha colpito qui dietro! E poi..."
Ma gli altri briganti non lo lasciarono continuare e pieni di terrore scapparono a gambe levate da quel posto maledetto.
Asino, cane, gatto e gallo si trovarono così padroni della casa senza fatica e scoperto un piccolo tesoro lasciato dai briganti riuscirono ad avere sempre una tavola imbandita, vivendo a lungo insieme felici.