Il mattino dopo al levar del sole, Messer Corrado, a cui durante la notte la rabbia invece di diminuire era aumentata, si alzò pieno di stizza ordinando di sellare i cavalli. 
"Adesso vedremo chi di noi due ha mentito!" disse minaccioso.
Chichibio, impaurito, se la sarebbe data volentieri a gambe e non sapeva cosa fare. Arrivati, però, vicino al fiume, riuscì a vedere prima degli altri un gruppo di gru che, ancora addormentate, se ne stavano su una gamba sola, come fanno di solito quando riposano.
"Messere! Messere! Guardate!" urlò subito "Guardate! Avevo ragione io! Vedete che hanno una gamba sola?!".
"Ah sì? Adesso ti farò vedere!" e Messer Corrado battendo le mani urlò: "Oh! Oh!" A quel grido le gru posarono a terra l'altra zampa e scapparono.
"Che te ne pare furfante?! Hai visto che hanno due gambe?"
Chichibio pronto rispose "Mio signore, ieri sera a tavola dovevate gridare "Oh! Oh!" e anche quella avrebbe tirato giù la zampa!".
Nel sentire la divertente risposta l'ira di Messer Corrado si tramutò in allegria: "Hai ragione Chichibio, dovevo proprio fare così!" gli disse battendogli la mano sulla spalla. E pace fu fatta.


