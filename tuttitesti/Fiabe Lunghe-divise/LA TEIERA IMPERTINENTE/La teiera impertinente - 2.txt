La stessa cosa si ripeté per altre due-tre volte nei giorni successivi.
Stufa degli scherzi della teiera impertinente,  la donna la portó al mercato per venderla.
La comprò un certo signor Barimbu, il direttore di un circo, un signore piccolo e grassottello, con un paio di enormi baffi neri arricciati all’insù.
Appena la vide e sentì la storia dalle labbra della vecchia, subito se la mise nella sua valigetta, pensando di farci degli spettacoli per il suo circo e mentre se ne tornava a casa sognava giá affari d’oro.
Immediatamente fece affiggere su tutti i muri della cittá dei cartelloni pubblicitari, con sopra scritto “Venite tutti a vedere la ‘Teiera magica’! Non perdetevi questo unico e grandioso spettacolo!”
Al momento dello spettacolo però la teiera non voleva saperne di esibirsi in pubblico e di essere comandata da un signore piccolo e grassottello con un paio di grossi baffi neri arricciati all’insù!
- Sú, bellina, su, salta, dai! Salta ti ho detto! Per Bacco, fai vedere al pubblico quello che sai fare! 
Ho detto salta, fai vedere quello che sai fare, bellina! E gridava e si scaldava sempre di più, si gonfiava come un pallone, diventando rosso per la rabbia, ma  la teiera rimaneva immobile, mentre il pubblicò cominciava a fischiare e a reclamare che voleva rimborsato il biglietto.
Ad un certo punto, preso da un attacco d’ ira, l’uomo le diede una pedata e la mandò a ruzzoloni fuori dalla tenda. 
