I COLORI DELLA PELLE

Si racconta che nell’antichità più antica tutti gli uomini erano bianchi. 
I colori si erano divertiti a colorare ogni cosa: le montagne, le piante, gli animali, il cielo, ma si erano dimenticati di colorare gli uomini.
Quando se ne accorsero, decisero di rimediare e si riunirono per stabilire a chi sarebbe spettato farlo.
- Spetta a me! – gridò il viola. – Sono il colore più distinto.
- Gli uomini saranno più belli verdi! – ribatté il verde.
- No, sono io, il celeste, il colore più adatto!
Alla fine si passò ai voti e tre ottennero lo stesso numero di preferenze: il nero, il giallo e l’arancione. 
I tre colori vennero a un accordo: il nero avrebbe colorato gli uomini  che vivevano in Africa, il giallo quelli che vivevano in Asia e l'arancione quelli che vivevano in America.
Partirono per mettersi al lavoro. 
Ma a causa dei violenti litigi era avvenuta un’altra dimenticanza: i colori si erano dimenticati degli uomini che vivevano in Europa!
Così gli Europei restarono bianchi e figuratevi la loro rabbia quando si accorsero che in Africa, in Asia, in America viveva gente con la pelle nera, gialla o arancione. 
Forse proprio per la vergogna che i colori si fossero dimenticati di loro, presero a guardare di mal occhio chi aveva la pelle colorata.
Questo durò per secoli. 
Ai nostri giorni, le cose sono abbastanza cambiate. Molti bianchi considerano la pelle dei neri più bella della loro, tant’è vero che d’estate prendono il sole per ore per diventare neri. 
Ma per quanto si sforzino, si vede subito che sono dei... bianchi soltanto abbronzati.


