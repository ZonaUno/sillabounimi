L'EPIDEMIA

In un piccolo paese d'Oriente si diffuse un’epidemia. Nessuno 
seppe come, nessuno seppe perché. Ad un tratto, il cielo s’irritò e 
si volse indietro. Gli alberi, stanchi, si piegarono e il sole iniziò a 
gocciolare. Le nuvole sempre più gonfie iniziarono a starnutire e la 
bufera soffiò. Gli uomini del villaggio ebbero riparo nelle case ma 
la loro pelle invecchiava a vista d'occhio: capelli bianchi si 
diffusero fra le lunghe e nere chiome delle madri, mentre le spalle 
delle giovani sfiorivano. Più gli abitanti del villaggio discutevano 
sul da farsi, maggiore era il diffondersi del morbo sconosciuto. Il 
consiglio dei Saggi si riunì e parlò per giorni e giorni ma la 
situazione peggiorò. Le donne dissero, confabularono e pregarono 
ma nulla di buono accadde. Un giorno, la pioggia cadde dal cielo 
con violenza, mista a lapilli e cenere. Gli uomini ebbero paura e 
nessuno parlò. Il silenzio allora si diffuse nelle valli ed ebbe 
ragione della tempesta. I saggi si riunirono ma questa volta nulla fu 
detto. Tutti compresero che il virus diffuso era la parola. Il piccolo 
paese d'Oriente tacque per sempre e visse per l'eternità.
