IL PAESE SENZA DOLCI
C'era una volta, nella fredda Germania del Nord, un piccolo paesino isolato 
dal resto del mondo. Gli abitanti del luogo erano molto legati alle tradizioni, 
proprio perché non avevano contatti col mondo esterno. Il conte Haider era 
l'unico nobile del paese e in quanto tale era l'unica persona colta, perché 
aveva potuto studiare. Per questo motivo era stato eletto sindaco. Purtroppo 
aveva perso la moglie e da quando era rimasto solo era diventato molto 
rigido e intransigente. Gli abitanti dovevano rigorosamente rispettare tutte le 
sue decisioni. Non c'era democrazia. La cosa più assurda era che in questo 
paese non c'erano pasticcerie! Nemmeno nelle case private si potevano fare 
dolci! Lo aveva proibito il conte dopo la scomparsa della moglie, la quale 
era morta per una indigestione di pasticcini. Quella terribile vicenda gli 
aveva fatto perdere la ragione. Gli abitanti non avevano la forza di ribellarsi 
alla sua autorità perché  non si sentivano in grado di governare il paese. Un 
giorno con il vento fortissimo del Nord, giunse in paese un pellegrino, che 
cercava una dimora. Il conte non amava i forestieri perché aveva paura che 
potessero turbare l'apparente tranquillità di quel luogo. Comunque non gli 
negò ospitalità. Combinazione quell'uomo per vivere faceva il pasticcere! 
Senza preoccuparsi delle leggi del conte Haider, il pellegrino incomincio' a 
fare dolci per ricambiare l'ospitalità. Quando il conte lo venne a sapere andò 
su tutte le furie e cacciò immediatamente il forestiero dal paese. Gli abitanti 
erano tristi e stanchi per l'intransigenza del "padrone". E' vero che i dolci 
non erano indispensabili all'alimentazione, ma come si poteva pensare di 
festeggiare un compleanno soffiando sulle candeline di una torta fatta di 
crauti e patate? Inoltre i bambini non mangiavano più dolci da cosi' tanto 
tempo che ormai preferivano saltare la merenda! Il pellegrino non si diede 
per vinto e decise di comunicare con le persone per trovare una soluzione. 
Insieme decisero di organizzare una festa a sorpresa per il conte; una festa a 
base di dolci. Così fu. Con una scusa banale, invitarono il conte nella casa 
più grande del paese addobbata con festoni; quando entrò rimase impietrito! 
Non si aspettava un tale affronto. Bastò un applauso, un gesto d'affetto e una 
canzone per fare tornare il sorriso a quell'uomo, che aveva tanto sofferto. Il 
conte non disse una parola, nessuno gli aveva più fatto una torta da quando 
la sua amata era volata in cielo. Guardò commosso i suoi compaesani e li 
abbracciò con lo sguardo; quello sguardo di un uomo solo che aveva tanto 
bisogno di affetto. Quel giorno il conte decise di istituire la festa del dolce. 
Ancora oggi i pellegrini di tutto il mondo si fermano in quel paese, per la 
"festa del dolce" e per assaggiare le prelibatezze della pasticceria "Il 
pellegrino".
