OLTRE IL GELO

Tanto tempo fa viveva un mondo senza sole. Gli abitanti delle città erano 
freddi e burberi. La nebbia appannava la loro vista e il freddo gelava i loro 
sguardi. I corvi picchiavano contro i tetti e la pioggia pungeva. Una notte, in 
una locanda di un piccolo paese, giunse un giovane viaggiatore. 
Le finestre della sua stanza riflettevano il grigiore del luogo: il vento 
scioglieva i colori mentre la neve, cadendo, cancellava le strade. Il mattino 
seguente la piazza era in subbuglio: il ghiaccio aveva bloccato le strade e i 
cittadini non potevano fare ritorno alle loro case. La gente era disperata e si 
cerco' una soluzione. Un sistema di tubature sotterraneo si rivelo' inutile. 
Neanche aumentare il numero degli spalatori servì a qualcosa. Si penso' di 
costruire nuove strade sopra il ghiaccio ma il tentativo fallì. Non si sapeva 
come fare. Fu allora che il giovane viaggiatore scese fra la gente e disse: "Io 
avrei un'idea". "Sentiamo..." rispose accigliato un signore. "Prendiamoci tutti 
per mano...". La gente, incredula, non avendo più risorse, diede ascolto al 
giovane. Come per incanto, il vento cessò e l'aria divenne tiepida. 
Sbocciarono fiori nei campi. Gli abitanti si erano presi per mano e l'energia 
sprigionata dal calore umano aveva sciolto il ghiaccio e la neve. La gente 
riuscì a sorridere e abbracciò il ragazzo in segno di riconoscenza. Quando i 
suoi scarponi furono di nuovo in marcia, i raggi del sole scaldavano i mille
tetti spioventi.


