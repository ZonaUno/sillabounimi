UNA PERLA AZZURRA IN RIVA AL MARE

Alice un giorno si alzò e decise improvvisamente di tingersi i capelli, che 
erano di un morbido color castagna, di giallo. Giallo come il sole, come la
mimosa, i girasoli e la papaia. Voleva essere succosa come un frutto, 
profumata come un fiore, piena di calore e d'energia come il sole. Voleva 
volare sulla quotidianità con le ali di una farfalla appena uscita dalla 
crisalide, stretta ma rassicurante. Voleva percorrere l'oceano della vita con
il guizzo e l'entusiasmo del delfino. Voleva...In realtà si vestì e pettinò 
come tutti i giorni. Mentre stava avviandosi verso la porta per uscire vide 
Osvaldo, il canarino di casa, dondolare a testa in giù. "Cosa fai così, cosa 
succede? "gli domandò Alice.  "Non mi sono trasformato in pipistrello 
-rispose Osvaldo, che aveva il dono della parola-" ma così osservo meglio i 
pellicani scendere in picchiata sull'acqua per catturare il pesce. Vedo le 
cose dal loro verso migliore. Alice abitava, infatti, in una casa in riva al 
mare, piena di luce e brezza marina e dal terrazzo si potevano vedere i pesci 
giocare tra loro a nascondino. Durante il giorno raccoglieva conchiglie e 
cavallucci marini che pitturava e vendeva ai turisti e regalava ai bambini; 
al tramonto insegnava a ballare ai delfini. Infatti, al calar del sole la 
giovane donna amava cantare e ballare finché un giorno si accorse che alcuni
delfini, attirati dalla sua voce melodiosa, sembravano ascoltarla. Incominciò 
allora a fare piroette per attirare ancora di più la loro attenzione, e si 
accorse che questa volta i delfini incominciavano ad imitarne le mosse. 
Incominciò così un appuntamento giornaliero che incominciava al tramonto e 
finiva al calare della notte, quando la luna era alta nel cielo; i delfini si
avvicinavano sempre di più a terra per veder Alice danzare e ballare loro 
stessi. Osvaldo, il canarino spesso si univa a loro e disegnava nel cielo dei
cerchi argentati: i delfini vi saltavano dentro con entusiasmo ed energia. Un 
giorno arrivò da lontano un pescatore di perle pieno di ricordi e di saggezza,
con il viso solcato dagli anni vissuti in mare. Si sedette sulla sabbia e 
incominciò a suonare una lenta melodia con uno strano strumento di madreperla, che aveva trovato 
sulla spiaggia in uno dei suoi lunghi viaggi nell'Oceano. Il suono era 
intenso e vibrante e ben presto una piccola folla di abitanti marini si 
raduno intorno al vecchio. Cavallucci azzurri, pesci palla gialli e neri, 
polipetti guizzanti e persino piccole meduse trasparenti incominciarono a 
giocare a girotondo al suono della musica. Poco dopo arrivarono i delfini che
si unirono a loro con la consueta allegria. E Alice ed Osvaldo? Ignari di 
tutto erano in casa a giocare a rubamazzetto: vinceva Osvaldo, tre ad uno, e 
già pregustava il buon pranzetto, premio della sua vincita, quando una 
folata di vento spalancò la grande porta finestra che si apriva sul mare, e 
improvvisamente si accorsero della festa musicale che si stava svolgendo poco
più in là. "Presto, presto Osvaldo andiamo a vedere cosa succede, uniamoci ai
nostri amici "disse Alice."Sei sicura che non sia una festa per soli pesci?" 
rispose Osvaldo che, preoccupato per le sue piume, non voleva essere 
costretto a buttarsi nel mare per un valzer all'acqua salata. "Ma no, ma no 
io canterò per loro e tu mi accompagnerai con il tuo cinguettio". E cosi' 
fecero, e per tutto il giorno e la notte si sentì la voce di Alice esprimere
tutta la sua gioia di vivere e l'amore per il mare. "Grazie per avere 
allietato la mia musica e la mia giornata" disse il vecchio marinaio alla 
fanciulla. "Ti regalo questa preziosa perla azzurra, trovata nei fondali del
mar dei Caraibi, mi ha sempre portato fortuna e aiutato a trovare il mio 
cammino nella vita, te ne faccio dono per la tua generosità di spirito e il 
tuo calore e spero che sia sempre di aiuto anche per te". E il vecchio partì. 
Alice, un pò commossa mise la perla in una piccola conchiglia bianca che 
portava sempre al collo e riprese la sua vita di sempre, ma al tramonto 
ogni sera, quando ballava con i delfini aggiungeva una canzone per il vecchio 
marinaio e gliela inviava attraverso il sussurrare delle onde.

