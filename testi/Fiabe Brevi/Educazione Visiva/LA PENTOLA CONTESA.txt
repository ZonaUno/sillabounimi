LA PENTOLA CONTESA
C'erano una volta due amici: Yasir e Osslan. Yasir fece uno sgarro a
Osslan, il quale decise di vendicarsi. Un giorno Osslan andò dall'ami-
co e gli chiese di prestargli una pentola. L'altro acconsentì ma non
con piacere. Una settimana dopo Osslan riportò all'amico la pentola
che aveva avuto in prestito insieme con un pentolino. - Ma che cos’è
questo? - gli domandò il proprietario della pentola - io non te lo
avevo dato. - Vedi, la tua pentola ha  avuto un figlioletto! - Se le
cose stanno così, allora dammi anche quello, mi appartiene! Intanto
sotto i baffi rideva della semplicioneria di Osslan. Qualche tempo
dopo Osslan tornò dall'amico e gli chiese di poter avere la pentola
di nuovo in prestito. Yasir gliela diede, sperando che la famiglia
delle pentole continuasse a crescere. Passarono giorni, poi
settimane e Osslan non si faceva vivo. Alla fine Yasir, oramai
sospettoso, si recò dall'amico a reclamare la pentola. Appena
Osslan lo vide fece un viso addolorato e disse: - Mi dispiace Yasir,
ma la tua pentola è morta! - Come, morta?- gridò l'altro
arrabbiatissimo - come può morire una pentola? - Caro amico, tu
hai creduto che la pentola avesse avuto un figlio e ora perché  non
credi che sia potuta morire? L'altro se ne andò furibondo e chiese
aiuto al grande saggio per riavere l'oggetto che era di sua proprietà.
Ma il grande saggio, udita la storia, rispose: - Chi può avere figli
può anche morire! E lo congedò con un risatina sotto i baffi!

