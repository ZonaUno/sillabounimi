IL CONIGLIO LADRONE
Un giorno Kalak il coniglietto birichino, ebbe voglia di fare un
dispetto a qualcuno. Così andò a spiare la tribù delle scimmie.
Nascosto dietro i grandi tronchi, si mise ad osservare i cuccioli di
mamma Koso, che saltavano felicemente da un albero all'altro.
Kalak provò una sorta di rabbia perché non poteva emularli. Così
gli venne in mente un'idea bizzarra, pensò che avrebbe potuto
intrecciare le liane della foresta in modo da formare una ragnatela
tra gli alberi. Nei giorni seguenti numerosi animali rimasero
impigliati nella foresta e riuscirono a scappare con grande difficoltà.
Tutti pensavano che fosse un caso. Qualche giorno dopo Bobo
l'elefante decise di fondare un nuovo villaggio, ed, essendo il re
degli animali, convocò ogni essere vivente della foresta perché lo
aiutasse a costruire il villaggio. Vennero tutti, eccetto Kalak.
L'incorreggibile coniglietto aveva sentito il profumo delle buonissime
bacche che le mamme scimmie stavano preparando per cena.
Quando nessuno lo vide fece un salto, si infilò nel campo delle
scimmie e rubò tutte le bacche. Quando le mamme scoprirono
l'accaduto, si infuriarono e corsero ad avvisare il grande Bobo. 
Nella jungla del grande Bobo c'era un ladro! Prima di fondare il
nuovo villaggio avrebbero dovuto scoprirlo ed eliminarlo. Il giorno
dopo il grande Bobo chiese al leone di appostarsi vicino, e di saltare
addosso al ladro quando fosse arrivato. Ma Kalak, nascosto fra i
cespugli, sentì tutto e preparò una trappola per il leone. Il giorno
dopo il leone rimase intrappolato nella rete, ma quando lo
trovarono, per la vergogna non ebbe il coraggio di dire che era stato
beffato da un coniglio! Nei giorni seguenti anche altri animali come
Mbo, il bufalo, e Xaus, il serpente, provarono a fermare il terribile
ladruncolo, ma niente da fare, tutti si vergognavano a raccontare del
coniglio. Poi fu la volta del ghepardo, della zebra, del rinoceronte e 
dello sciacallo; ma intanto Kalak continuava a rubare le bacche di
Polo. L'unica che non aveva ancora provato era Gnu, la saggia e
riflessiva tartaruga. Gnu andò da Bobo e gli disse: "Fammi
cospargere di sale e mettere in mezzo alle bacche, così prenderò il
ladro." Cosi' fu. Il giorno dopo Gnu fu in gran  segreto cosparsa di
sale e nascosta in mezzo alle bacche. Il coniglio fannullone, ignaro
di tutto, si lanciò fra le bacche pronte, incominciò a mangiare le
bacche, questa volta trovandole particolarmente saporite ma prima
che potesse finire, fu afferrato a una zampa da Gnu. Il coniglio gridò,
supplicò, trattò ed offrì doni, ma senza alcun risultato. Quando
arrivarono tutti gli animali e videro chi era in realtà era il ladro,
decisero di ripagarlo nello stesso modo in cui erano stati trattati. Per
sei giorni rimase senza mangiare, e per tutto il giorno dovette
rimanere appeso ad un albero con un nodo. Quando la lezione
terminò il coniglio dispettoso, che nel frattempo era  dimagrito assai,
fu lasciato libero dagli altri animali; i quali gli fecero capire che era
meglio lavorare per mangiare piuttosto che rubare, e che se un ladro
può scappare una volta, di sicuro prima o poi sarà catturato
Kalak imparò la lezione.

