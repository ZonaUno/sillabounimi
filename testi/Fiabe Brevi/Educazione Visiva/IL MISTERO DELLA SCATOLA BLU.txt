IL MISTERO DELLA SCATOLA BLU

La scatola in raso blu era lì, a portata di mano. Lulù la osservava da tempo, 
facendo varie ipotesi sul contenuto. Oro e diamanti? Perle e rubini? Oppure 
messaggi d'amore da conservare con gelosia? O segreti microfilms? Intenta 
nei suoi pensieri la bambina non si accorse che Pippo, un cucciolo di 
labrador di appena tre mesi, che sembrava un piumino di cipria, stava 
rosicchiando con tenacia ed allegria le gambe del tavolo." Smettila, smettila, 
se ti vede la mamma!" Gli gridò Lulù. "Vieni andiamo in giardino per un 
po’, così ti distrai". Ma, al loro ritorno la scatoletta era scomparsa! Lulù ebbe 
un tuffo al cuore: il suo tesoro era sparito nel nulla! "Mamma hai preso tu la 
bella scatoletta blu? "Quale scatola, non ne ho vista neanche una, non sarà, 
come sempre, a tua galoppante fantasia?" "Eppure non ho sognato, l'hai vista 
anche tu, vero Pippo? "La bimba s’infilò allora il suo cappellino da Sherlock 
Holmes e incominciò le indagini. Ma niente, non riusciva a trovarla! "Il mio 
tesoro, il mio tesoro, dov'è il mio tesoro" gridava disperata girando per ogni 
angolo della casa" forse ho avuto un miraggio! "Due giorni dopo, mentre 
giocava a nascondino con Pippo, un raggio di sole illuminò la sala e come 
per incanto la scatoletta riapparve, ma solo per un attimo. Questa volta era 
trasparente e luminosa come l'acqua di una sorgente e sembrava che 
all'interno ci fossero mille bolle colorate. Il piccolo labrador si lanciò per 
afferrarla, scodinzolando gioioso, ma, proprio come una bolla, svanì nel 
nulla. Il mistero s’infittiva sempre più. E ancora il giorno dopo il cofanetto si 
materializzò, il colore divenne un morbido rosso fragola e scomparve di 
nuovo. Ormai la povera Lulù pensava di soffrire di allucinazioni; lei e Pippo 
si guardavano sconsolati, non sapendo più che cosa fare. Per qualche tempo 
e per brevi attimi rividero la scatolina, ora verde, ora gialla, arancio, viola. 
Lulù stava realmente pensando di avere una strana malattia! Ma la mamma, 
a questo punto le disse: "Quello che tu hai visto è l'arcobaleno delle tue 
emozioni e dei tuoi desideri, sempre diversi e luminosi, quando saprai 
realmente cosa vorrai troverai la tua scatola. "Per molti anni la bambina non 
la vide più e, ormai cresciuta, non se ne ricordava nemmeno. Un giorno, 
durante uno dei suoi viaggi in un paese pieno di sole e di allegria, Lulù era 
una viaggiatrice curiosa e sempre pronta a scoprire nuove mete, sentì parlare 
di una cascata dall'acqua di smeraldo che si tuffava in un piccolo lago, e 
piena di curiosità e con una strana emozione, volle andare a visitare quei 
luoghi. Dopo una lunga camminata in un bosco fresco e profumato, Lulù 
raggiunse la cascata e si tuffò in quelle acque limpide e profonde, sentendo 
dentro di sé una pace e un'armonia ristoratrice. E a quel punto la vide, dopo 
molto tempo, vide la sua scatoletta blu, scintillante e misteriosa, che si era 
materializzata vicino a lei. O c'era sempre stata ed era lei che non la vedeva? 
Finalmente riuscì a toccarla e ad aprirla. Per prima cosa uscirono tutte le 
bolle colorate, i suoi sogni, le sue emozioni, che dipinsero il cielo a pois, e 
dentro rimase infine una piccola casa, la sua casa, quella che aveva sempre 
cercato. E così Lulù rimase lì per sempre, in quel paese pieno di sole e di 
allegria.
