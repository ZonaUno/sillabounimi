IL MAGO DEL FREDDO

Il terribile Mago del Freddo si divertiva a rincorrere per la strada uomini, donne e bambini e a dipingere loro di rosso la punta del naso.
Tutti scappavano e cercavano rifugio nelle case, ma il Mago del Freddo voleva entrare anche lì: soffiava forte contro le porte e le finestre e faceva strani disegni di ghiaccio sui vetri. 
La gente infreddolita non ne poteva proprio più.
Per fortuna viveva in quel paese un uomo che di freddo si intendeva moltissimo. Infatti, faceva il gelataio. Egli disse al dispettoso Mago del Freddo; “Entra pure in casa mia, voglio offrirti qualcosa da mangiare!".
Il mago antrò, e in un attimo la casa fu di ghiaccio. Il gelataio aprì un grande armadio bianco e, quando il Mago del Freddo gli si fu avvicinato, con tutte le sue forze, lo spinse dentro e chiuse svelto lo sportello.
Così il Freddo fu imprigionato per sempre e ancora oggi lo possiamo trovare, persino d'estate, in tutti i frigoriferi del mondo.




