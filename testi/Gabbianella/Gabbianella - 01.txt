Un gabbiano in difficoltà

Kengah aprì le ali per spiccare il volo, ma l'onda densa fu più rapida e la sommerse completamente. Quando tornò a galla la luce del giorno era scomparsa, e dopo aver scosso il capo con energia capì che la maledizione dei mari le stava oscurando la vista. Kengah, la gabbiana dalle piume d'argento, tuffò varie volte la testa sott'acqua, sinché qualche filo di luce non raggiunse le sue pupille coperte di petrolio. La macchia vischiosa, la peste nera, le incollava le ali al corpo, cosi iniziò a muovere le zampe sperando di potersi allontanare rapidamente dall'onda scura. Con tutti i muscoli tormentati dai crampi per lo sforzo, raggiunse finalmente il limite della macchia di petrolio e sentì il fresco contatto dell'acqua pulita. Quando, a forza di sbattere le palpebre e di tuffare la testa, riuscì a pulirsi gli occhi, guardò il cielo, ma vide solo alcune nuvole che si frapponevano tra il mare e l'immensità della volta celeste. I suoi compagni dello stormo del Faro della Sabbia Rossa dovevano volare ormai lontano, molto lontano. Era la legge. 

Anche lei aveva visto altri gabbiani sorpresi dalle mortifere onde nere, e nonostante il desiderio di scendere a offrire loro un aiuto tanto inutile quanto impossibile, si era allontanata, rispettando la legge che vieta di assistere alla morte dei compagni. Spesso dall'alto aveva visto come grandi petroliere approfittavano delle giornate di nebbia per andare al largo e lavare le loro cisterne rovesciando in mare litri e litri di una sostanza densa e pestilenziale che veniva trascinata via dalle onde. Ma a volte aveva visto anche delle piccole imbarcazioni multicolori che si avvicinavano alle petroliere s'impedivano loro di svuotare le cisterne. Con le ali immobilizzate, incollate ai corpi, i gabbiani erano preda dei grandi pesci, o morivano lentamente, asfissiati dal petrolio che tappava loro i pori. Kengah passò le ore più lunghe della sua vita posata sull'acqua, chiedendosi atterrita se per caso non la aspettava la più terribile delle morti: morire di fame. Disperata all'idea di una fine lenta si agitò, e con stupore si accorse che il petrolio non le aveva incollato le ali al corpo. Aveva le piume impregnate di quella sostanza densa, ma almeno poteva spiegarle. - Forse ho ancora la possibilità di uscire da qui, e volando in alto, molto in alto, forse il sole scioglierà il petrolio - stridette 
Kengah.

