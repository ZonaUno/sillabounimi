La scuola De Nittis 
Capitolo 1


Tutto ha inizio in una lieta giornata, ma che sto dicendo, faceva un caldo infernale a Barletta ed era per giunta il primo giorno di scuola alla "De Nittis". L'inizio non faceva prevedere nulla di particolare. Della 1^F (la mia classe) conoscevo Carlo Spersa, di vista anche grazie alle lotte che c'erano 
state tra la mia e la sua classe alle elementari -ma questa è un'altra storia-, Franca De Fessi, che conoscevo dai tempi della primina alla scuola del Monte di 
Pietà, che alcuni dei miei lettori più informati ricorderanno per la sua maestosità in una così piccola piazzetta, Domenica Amarelli, che veniva con me 
alle elementari, Cesare Bassi, con il quale frequentavo il catechismo, e dulcis in fundo Gioacchino Nonesco, mio grande amico sin da quando avevo meno di un 
anno, il quale ruppe il mio primo giocattolo, una bella mela che muoveva gli occhi e suonava -ora è cieca- ma credo d'averlo perdonato... o forse no... Ero 
capitato in classe anche con Antonio Perversi, del quale capii subito il difetto, una malattia non diagnosticata: l'autoesaltazione esasperata e 
infondata, con Maria Timbroglio, della quale sentii che avrebbe creato problemi, e con Alba Chiarazzo, dopo aver visto la quale mi apparve in sogno il vescovo 
Pregadio che mi ammonì per il mio gusto dell'orrido e del masochismo anche al solo sovvenire di quelli alla mente. I protagonisti della nostra storia non si 
conoscevano ancora e chissà quanti altri inutili capitoli avrebbero dovuto aver la pazienza di leggere i miei venticinque lettori se fosse stato così per più tempo. 

