Il volto della vendetta 07

Neeson scosse la testa con un sorriso di fierezza in volto: "Nossignore! Crook è stato inviato quaggiù apposta per sbrigare l'Affare Geronimo, con ordini dall'alto, da Washington addirittura!". Per la prima volta Mc Thierman era veramente allibito. "Diavoli dell'inferno!" mormorò poi quasi fra sé e sé, "Il vecchio leone ha deciso di sotterrare l'ascia di guerra! Roba da non credersi!". Prima che potesse obiettare qualche altra cosa, il carro del medico chirurgo raggiunse la colonna. I feriti più gravi vennero immediatamente caricati sull'ambulanza, mentre un sergente si affiancò al tenente e domandò i fatti. John voltò il cavallo e raggiunse i suoi due compagni che erano rimasti staccati di fianco alla colonna. Così, poco dopo, entravano nel forte. Ad accoglierli sotto la tettoia del quartiere generale, un uomo non troppo alto, un poco abbandonato sul girovita. Ritto in aspetto marziale, le mani incrociate dietro la schiena, in testa il cappello cadeva floscio con la tesa che copriva la fronte stempiata. Una folta barba grigia incorniciava un sorriso severo ma incoraggiante e paterno. Non appena la colonna fece il proprio ingresso attraverso le 
porte del forte, questo personaggio scese i gradini della balconata e raggiunse il tenente Neeson, che frattanto era smontato di sella. Non appena il tenente lo vide, scattò sull'attenti e presentò il saluto marziale portandosi la mano tesa alla fronte. "Tenente Neeson a rapporto, signore!" esclamò poi rigidamente tutto impettito. Il vecchio soldato dalla barba grigia lo placò con un cenno della mano: "Prima andate a ripulirvi e a rifocillarvi, tenente" disse in tono affettuoso e paterno, "Quando vi sarete riposato, verrete nel mio ufficio per il rapporto". Il tenente fece scattare i tacchi: "Signorsì!", e quindi, dato l'ordine di sciogliere i ranghi, si diresse allo spaccio. Da dietro al soldato barbuto, risuonò la flemmatica voce di Mc Thierman: "Chi non muore, si rivede, generale!". Il generale si girò, ed un ampio sorriso apparve sotto i brizzoli della sua barba: "Mc Thierman! E' sempre un piacere ritrovarvi nei momenti più opportuni!" disse stringendo calorosamente la mano a John. 
