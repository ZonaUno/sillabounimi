Il volto della vendetta 06

L'ufficiale ebbe un lugubre sospiro. Poi rispose: "Purtroppo sì. Più di metà degli uomini sono rimasti laggiù, compreso il mio diretto superiore, il capitano Warren. E di quelli che si sono salvati, quasi tutti sono feriti, diversi molto gravemente". "Come vi hanno sorpresi?" chiese John. "Stavamo compiendo una missione. Ci era stato ordinato di andare incontro alla diligenza che porta le paghe dei soldati, ma prima che potessimo compiere la missione, siamo stati attaccati in quella maledetta gola. Avevamo mandato avanti delle guide indiane, e non solo non si erano accorte di nulla, ma ci avevano anche segnalato di passare. E invece, quando siamo giunti in mezzo alla gola, sono spuntati quei diavoli dalle rocce, ed è diventato un inferno di fuoco. Ah, dannati traditori! Le guide sapevano tutto, erano d'accordo con gli Apaches!". John scosse la testa: "No, tenente, questo non è probabile. E' più facile che i Chiricahuas li abbiano uccisi, ed abbiano mandato uno di loro con addosso la divisa degli esploratori a segnalarvi il via libera". Il tenente mugugnò pensoso. Poi si trovò, un po' dubbioso, d'accordo con l'esperto pistolero: "Gìà, con 
probabilità deve essere andata come dite voi. Ma, signore, io non vi ho ancora rigraziato per averci salvati. La vostra azione, oltre che provvidenziale, è stata anche molto ben organizzata. Dovete avere esperienza di indiani e di queste zone, voi. Come vi chiamate?". "John Mc Thierman" fece il nostro pistolero. Il rigido e marziale tenente ebbe un sussulto sulla sella: "Voi siete John Douglas Mc Thierman?!", porse la mano a John stringendola con energia "E' davvero un onore conoscervi, signor Mc Thierman. Ed è ancora più un privilegio essere stato salvato da voi. Certo, non mi stupisco più della vostra azione. La vostra fama vi precede e vi fa conoscere!". "Già, già" la buttò bassa Mc Thierman, "Ma ditemi, tenente... Avete parlato di guide indiane. Voi, quindi, dovreste essere del sesto cavalleria di Crook". "Sissigore" rispose gagliardo il tenente: "E permettete che mi presenti: sottotenente Samuel Neeson, sesto cavalleria". John strinse di nuovo la mano all'ufficiale "E' anche per me un piacere conoscervi tenente. Però non mi aspettavo di trovare i vostri reparti, quaggiù. Per quel che ne sapevo io, le truppe di Crook erano più 
a nord". "Vi eravamo sino a meno poco più di un mese fa, signor Mc Thierman" rispose il sottotenente, "Ma siamo stati dislocati quaggiù per qualcosa di molto grosso, signore". "E di cosa si tratta?" fece incuriosito Mc Thierman. Il tenente lo disse in un tono solenne ed emozionato: "La resa di Geronimo!". John arrestò il cavallo, e si volse a guardare dritto in faccia l'ufficiale: "Peste, scherzate?!" fece poi. 
