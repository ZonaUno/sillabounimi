Quando mia sorella diceva: - Givic! Givic! -, egli accorreva svolazzando, si posava sulla sua spalla, sulla sua testa o sulla sua mano, ed ella gli dava da mangiare.
Poi crebbe ancora e imparò a mangiare da sè. Viveva insieme a noi, nella nostra camera.
Qualche volta usciva dalla finestra e volava via, ma ritornava sempre a riprendere il suo posto nel paniere, durante la notte.
Una mattina però Givic non uscì dal paniere. Le sue penne erano umide e gonfie; esso le arruffava tremando, come avevano fatto gli altri passeri prima di morire.
 Mia sorella non lo abbandonava un istante; lo sorvegliava con premura, non si occupava che di lui.
 Ma Givic non mangiava niente, non beveva più.
Rimase ammalato per tre giorni. Il quarto giorno morì.
Quando lo vedemmo morto, rovesciato sul dorso, con le zampette rattrappite, scoppiammo in lacrime e piangemmo così forte che la mamma salì in fretta la scala e venne nella nostra camera per vedere che cosa fosse successo.
Quando vide sul tavolo il povero passero, capì il nostro dolore e ci accarezzò dolcemente.
La sorella maggiore, per qualche giorno, non volle mangiare nè giocare. 
Non faceva altro che piangere.
Alla fine, avvolgemmo Givic in alcuni pezzi di stoffa, i più belli e i più morbidi che avevamo, lo mettemmo in una scatoletta di legno, poi lo seppellimmo in giardino, in una piccola fossa.
Sulla sua tomba innalzammo un piccolo tumulo, sul quale posammo una pietra.


