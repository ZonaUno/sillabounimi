GIVIC, PASSERO ADDOMESTICATO
Racconto di mia zia

Una passera costruì il suo piccolo nido dietro l'imposta di una finestra della nostra casa e vi depose cinque uova. Le mie sorelle e io le guardavamo costruire il nido, 
mentre portava a uno a uno nel becco piumette e fuscelli di paglia.
Quando il nido fu pronto ed essa vi depose le uova, noi fummo assai felici.
Ora la passera non giungeva più a volo, portando. nel becco una pagliuzza o un batuffolo di piume, ma restava ferma e accovacciata sulle uova. 
Un passero (ci fu spiegato che era il marito) più volte al giorno portava vermiciattoli alla passera che covava.
Dopo alcuni giorni udimmo venire da dietro l'imposta dei piccoli e insistenti pigolii. 
Guardammo che cosa stesse succedendo e scorgemmo nel nido cinque minuscoli uccelletti senza piume. 
Avevano la testa grossa e sproporzionata, i becchi gialli e molli.
Essi ci parvero molto brutti e non pensammo più ad essi con l'interesse di prima.
Solo di tanto in tanto andavamo a vedere che cosa facevano. La madre era spesso fuori del nido, in cerca di cibo; quando faceva ritorno, i piccoli aprivano il becco pigolando e la madre li nutriva con insetti e vermiciattoli.
