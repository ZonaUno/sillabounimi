IL PINGUINO SOLO SOLO

Per la novecentosessantatremiladuesima volta il pinguino fece il giro completo dei suo iceberg. 
Un po' sudato per la corsa, si specchiò in una lastra levigata di ghiaccio e soddisfatto si disse: “Non c'è dubbio: sono la creatura più bella dell'Universo”. 
Gli venne fame e si tuffò nell'acqua di un bel blu scuro appena increspata da una leggera brezza. 
Mangiò qualche pesciolino, poi tornò sull'iceberg. 
Sbadigliò e sospirò. Un'altra giornata. Uguale a tutte le altre. 
Tornò a sbadigliare rumorosamente e senza neppure mettersi la mano davanti alla bocca. 
Tanto sull'iceberg c'era solo lui e faceva quello che gli pareva.
Poteva arrampicarsi sulla punta più alta della montagna di ghiaccio e lasciarsi Scivolare fin nell'acqua. 
Ma non gli piaceva più come una volta. Si stese supino e cominciò a contare le nuvole. 
Era un altro dei suoi passatempi. Le nuvole erano anche le uniche creature a cui rivolgesse la parola.
Non che gli avessero mai risposto, naturalmente. “Che vita noiosa, fate. Sempre in giro, di qua e di là, dove vi trascina il vento. Guardate me. Sono ancora così giovane eppure sono già padrone di un iceberg: è tutto mio.
Conoscete un altro pinguino con un iceberg tutto suo?”

 
