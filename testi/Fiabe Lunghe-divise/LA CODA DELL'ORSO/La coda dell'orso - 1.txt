LA CODA DELL'ORSO

C'era una volta un pescatore che d'inverno girava con il carretto per vendere le sue trote.
Mentre passava in mezzo ad un bosco, una volpe avvertì l'odore del pesce e cominciò, non vista, a seguire il carretto.
Il pescatore trasportava le trote in lunghe ceste di vimini e la volpe, che si era avvicinata, già sentiva l'acquolina in bocca mentre spiava i grossi pesci.
La tratteneva dal saltare sul carretto il sibilare della lunga frusta che il pescatore, ogni tanto, faceva schioccare per incitare il cavallo ad avanzare più svelto sulla neve.
Ma l'odore del pesce fresco era così allettante da farle superare la paura: con un balzo saltò dietro al carretto e con una zampata fece cadere sulla neve uno dei cesti di vimini.
Il pescatore non si accorse di nulla e continuò tranquillo il suo tragitto, ignaro di tutto.
La volpe soddisfatta aprì il cesto e si preparò a gustare le trote.
Stava per assaggiare il primo boccone quando si vide comparire davanti l'orso.
