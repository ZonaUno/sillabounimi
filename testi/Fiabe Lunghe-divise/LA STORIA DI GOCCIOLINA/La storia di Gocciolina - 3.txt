Il ghiaccio si accumulò, divenne tanto grande da essere chiamato "ghiacciaio" e cominciò a scivoLare lentamente giù per la montagna, verso la valle dove faceva meno freddo. Qui cominciò a sciogliersi dando origine ad un torrente di acqua freddissima. Passò l'inverno e venne la primavera, ma nevicava ancora sulla montagna.
Poi venne l'estate e cessò di nevicare. 
Il sole decise di sciogliere la neve e il ghiaccio, ma erano troppi: non riusciva a sciogliere tutti.
Intanto il torrente si ingrossava, ma Gocciolina dormiva ancora in mezzo al ghiaccio.
Passarono gli anni e finalmente il sole vide Gocciolina e le sue compagne e decise di svegliarle piano piano.
"Ci voleva proprio questo lungo riposo!" disse una vocina che a Gocciolina parve di riconoscere?
"Chi sei tu che hai parlato?" chiese ansiosa. "Questa è bella!" rispose la prima voce. "Mi pare di sentire la voce di mia sorella Gocciolina!"
"Ma sono io!" I due fratelli avrebbero voluto abbracciarsi, ma non potevano muoversi.
"Povero me!" Dovrò restare qui fermo immobile tutta la vita?" si lamentò Goccetto.
"State tranquilli, ragazzi!" disse una voce: era quella del vecchio Acquerottolo.
"Oh, nonno, sei qui anche tu? Perché ci troviamo  qui fermi impalati e duri come un sasso?"
"Siamo duri perché siamo di ghiaccio!'
"Ghiaccio?"
"Si, ghiaccio e non siamo fermi: ci muoviamo ma così lentamente che non ce ne accorgiamo nemmeno."
"Oh, poveri noi! Dovremo rimanere sempre così?"
"No il sole ci sta svegliando. Un giorno o l'altro ritorneremo al nostro amato mare."
"E poi nonno?"
"E poi siamo sempre da capo, perchè il gioco dell'acqua non finisce mai!"
Ben presto il sole sciolse tutto il ghiaccio in cui c'erano Gocciolina, Goccetto, e il nonno e tutti si abbracciarono.
Poi si misero a correre giù per il pendio, tra i sassi, schiumeggiando e cantando sempre più forte.
Formarono una cascata, un torrente,un lago, un fiume: i nostri amici correvano veloci e finalmente videro il mare. 
Era vicino, sempre più vicino,eccolo finalmente... il mare!
Com'era bello tornare a casa!

                                 da "Storia di Gocciolina", Ed. La Scuola


