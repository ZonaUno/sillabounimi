Ma ecco subito l’altro pensiero: «Quando piove, un ombrello è un ombrello. Che sia giallo oppure nero, che importa? È sempre meglio avere l’ombrello che inzupparsi di pioggia!». 
Accettò e si riparò sotto l’ombrello giallo accanto a quel signore gentile. 
Allora capì perché egli era felice: sotto l’ombrello giallo il cattivo tempo non esisteva più! 
C’era un gran sole caldo nel cielo azzurro, dove gli uccellini volavano cinguettando. 
Natasha aveva un’aria così sbalordita che il signore scoppiò in una risata: «Lo so! Anche tu mi prendi per un pazzo, ma voglio spiegarti tutto. 
Un tempo, ero triste anch’io, in questo paese dove piove sempre. Avevo anch’io un ombrello nero. 
Ma un giorno, uscendo dall’ufficio, dimenticai l’ombrello e m’incamminai verso casa, così com’ero. Strada facendo, incontrai un uomo che mi offrì di ripararmi sotto il suo ombrello giallo. 
Come te, ho esitato perché avevo paura di essere diverso, di rendermi ridicolo. 
Ma poi accettai, perché avevo ancor più paura di buscarmi un raffreddore. 
E mi accorsi – come te – che sotto l’ombrello giallo il cattivo tempo era sparito. 
