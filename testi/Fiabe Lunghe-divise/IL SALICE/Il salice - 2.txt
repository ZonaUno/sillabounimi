La primavera seguente le api gli ronzavano tutt'intorno. 
Spesso vi si posavano gli sciami, e i contadini accorrevano per catturarli e metterli negli alveari. 
Le donne e gli uomini del villaggio venivano volentieri a far colazione sotto l'albero e a riposarsi alla sua ombra. 
I monelli si arrampicavano sul suo tronco per cogliere qualche rametto.
Il contadino che aveva piantato il salice era ormai morto da molto tempo, e il suo primogenito aveva preso il suo posto. Il salice continuava a crescere. 
Per quanto lo si svettasse e potasse, in primavera gettava sempre nuovi rami; 
più esili, è vero, ma anche più numerosi, che formavano al suo vertice come un verde ombrello.
A sua volta, anche il figlio primogenito morì.
Gli abitanti del villaggio emigrarono e si stabilirono altrove. 
Ma il salice continuò a crescere in aperta campagna.
Vennero alcuni contadini e lo ferirono con le loro scuri, ma il salice si riprese e continuò a crescere. 
Fu colpito dal fulmine; ma nuovi rami pullularono dal suo ceppo e arricchirono la sua chioma.


