I MUSICANTI DI BREMA 

C'era una volta un asino che diventato vecchio e inutile veniva maltrattato dal padrone. Stanco di tante angherie decise di andarsene e avendo saputo che nella città di Brema si cercavano musicanti per la banda municipale pensò che uno come lui, che sapeva ragliare bene, avrebbe di certo vinto il concorso.
Lungo la strada incontrò un cane magro e pieno di lividi: "Vieni con me! Vedrai che avrai anche tu un posto nella banda se saprai abbaiare bene!". 
Più tardi un gatto randagio che da tempo non trovava topi, si unì ai due e il terzetto continuò così pieno di speranza il cammino verso la città. 
Arrivati davanti alla staccionata di una fattoria si fermarono ad ammirare un vecchio gallo che con le ali aperte lanciava al cielo i suoi squillanti chicchirichì.
"Come canti bene!".  "Ma perchè sei così allegro? Come mai....".
"Macchè allegro!" rispose il gallo con le lacrime agli occhi ai tre che lo lodavano. "Vogliono mettermi in pentola e farmi lesso! Oggi mi sfogo a cantare, perchè domani non ci sarò più!"
Anche a lui l'asino rispose: "Scappa con noi, con una voce come la tua diventerai famoso a Brema!". E così diventarono quattro!